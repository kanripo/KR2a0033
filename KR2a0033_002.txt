# -*- mode: mandoku-view; -*-
#+TITLE: 遼史
#+DATE: 2015-08-24 22:22:10.413417
#+PROPERTY: ID KR2a0033
#+PROPERTY: BASEEDITION WYG    
#+PROPERTY: JUAN 卷二
<pb:KR2a0033_WYG_002-1a>¶
欽定四庫全書¶
　遼史卷二¶
　　元中書右丞相總裁托克托等修¶
　本紀第二¶
　　太祖下¶
四年春正月丙申射虎東山二月丙寅修遼陽故城以¶
漢民渤海户實之改為東平郡置防禦使夏五月庚辰¶
至自東平郡秋八月丁酉謁孔子廟命皇后皇太子分¶
<pb:KR2a0033_WYG_002-1b>¶
謁寺觀九月征烏爾古部道聞皇太后不豫一日馳六¶
百里還侍病閒復還軍中冬十月丙午次烏爾古部天¶
大風雪兵不能進上禱扵天俄項而霽命皇太子将先¶
鋒軍進擊破之俘獲生口萬四千二百牛馬車乘廬帳¶
器物二十餘萬自是舉部来附¶
五年春正月乙丑始製契丹大字夏五月丙寅吴越王¶
復遣滕彦休貢犀角珊瑚授官以遣庚辰龍見于伊喇¶
山陽水上上射獲之蔵其骨内府閏六月丁夘以皇弟¶
<pb:KR2a0033_WYG_002-2a>¶
蘇為特哩衮康黙記為伊勒希巴秋八月己未党項諸¶
部叛辛未上親征九月己丑朔梁遣郎公逺来聘壬寅¶
詔頒行大字皇太子率徳哷勒部額爾竒木裕勒沁等¶
畧地雲内天徳冬十月辛未攻天徳癸酉莭度使宋瑶¶
降賜弓矢鞍馬旗鼓更其軍曰應天甲戌班師宋瑶復¶
叛丙子拔其城擒宋瑶俘其家屬徙其民扵陰山南十¶
二月己未師還¶
六年春正月丙午以皇弟蘇為南府宰相迪里為特哩¶
<pb:KR2a0033_WYG_002-2b>¶
衮南府宰相自諸弟搆亂府之名族多罹其禍故位久¶
虚以卓特部轄塔哩珠勒呼攝之府中數請擇任宗室¶
上以舊制不可輙變請不已乃告扵宗廟而後授之宗¶
室為南府宰相自此始夏五月丙戌朔詔定法律正班¶
爵丙申詔畫前代直臣像為招諌圗及詔長吏四孟月¶
詢民利病六月乙夘朔日有食之冬十月癸丑朔晉新¶
州防禦使王郁以所部山北兵馬内附丙子上率大軍¶
入居庸闗十一月癸夘下古北口丁未分兵畧檀順安¶
<pb:KR2a0033_WYG_002-3a>¶
逺三河良鄉望都潞滿城遂城等十餘城俘其民徙内¶
地十二月癸丑王郁率其衆来朝上呼郁為子賞賚甚¶
厚而徙其衆于潢水之南庚甲皇太子率王郁畧地定¶
州康黙記攻長蘆晉義武軍莭度使王䖏直養子都囚¶
其父自稱留後癸亥圍涿州有白兎緣壘而上是日破¶
其郛癸酉刺史李嗣弼以城降乙亥存朂至定州王都¶
迎謁馬前存朂引兵趍望都遇我軍托諾五千騎圍之¶
存朂力戰數四不解李嗣昭領三百騎来救我軍少却¶
<pb:KR2a0033_WYG_002-3b>¶
存朂乃得出大戰我軍不利引歸存朂至幽州遣二百¶
騎躡我軍後我軍反擊悉擒之己夘還次檀州幽人来¶
襲擊走之擒其禆将詔徙檀順民于東平瀋州¶
天贊元年春二月庚申復徇幽薊地癸酉詔改元赦軍¶
前殊死以下夏四月甲寅攻薊州戊午拔之擒刺史胡¶
瓊以盧國用尼嚕古典軍民事壬戌大饗軍士癸亥李¶
存朂圍鎮州張文禮求援命郎君迪里将軍康末怛往¶
擊敗之殺其将李嗣昭辛未攻石城縣拔之五月丁未¶
<pb:KR2a0033_WYG_002-4a>¶
張文禮卒其子䖏瑾遣人奉表来謝六月遣鷹軍擊西¶
南諸部以所獲賜貧民冬十月甲子以蕭希達為北府¶
宰相分徳哷勒部為二院實訥齊為北院額爾竒木烏¶
蘇為南院額爾竒木詔分北達寜額為二部立兩節度¶
使以統之十一月壬寅命皇子耀庫濟為天下兵馬大¶
元帥畧地薊北¶
二年春正月丙申元帥耀庫濟克平州獲刺史趙思温¶
禆将張崇二月如平州甲子以平州為盧龍軍置莭度¶
<pb:KR2a0033_WYG_002-4b>¶
使三月戊寅軍扵箭笴山獲叛奚呼遜射以鬼箭誅其¶
黨三百人沉之狗河置奚托輝部以布倫權總其事夏¶
四月己酉梁遣使来聘吴越王遣使来貢癸丑命耀庫¶
濟攻幽州徳哷勒部額爾竒木迪里徇山西地庚申耀¶
庫濟軍幽州東莭度使符存審遣其将出戰敗之擒裴¶
信父子閏月庚辰耀庫濟抵鎮州壬午拔曲陽丙戌下¶
北平晉王李存朂即皇帝位國號唐五月戊午耀庫濟¶
師還癸亥犬饗軍士賞賚有差六月辛丑波斯國来貢¶
<pb:KR2a0033_WYG_002-5a>¶
秋七月前北府宰相蕭阿古齊及王郁徇地燕趙冬十¶
月辛未朔日有食之己夘唐兵滅梁¶
三年春正月遣兵畧地燕南夏五月丙午以特哩衮迪¶
里為南院額爾竒木徙薊州民實遼州地渤海殺其刺¶
史張秀實而掠其民六月乙酉召皇后皇太子大元帥¶
及二宰相諸部頭等詔曰上天降監恵及烝民聖主明¶
王萬載一遇朕既上承天命下統羣生每有征行皆奉¶
天意是以機謀在己取舍如神國令既行人情大附舛¶
<pb:KR2a0033_WYG_002-5b>¶
訛歸正遐邇無愆可謂大含溟海安納泰山矣自我國¶
之經營為羣方之父母憲章斯在𦙍嗣何憂升降有期¶
去来在我良籌聖會自有契扵天人衆國羣王豈可化¶
其凡骨三年之後嵗在丙戌時值初秋必有歸䖏然未¶
終兩事豈負親誠日月非遥戒嚴是速聞詔者皆驚懼¶
莫識其意是日大舉征托歡党項準布等部詔皇太子¶
監國大元帥耀庫濟従秋七月辛亥哈喇等擊破索歡¶
納山東部族八月乙酉至烏爾古山以鵝祭天甲午次¶
<pb:KR2a0033_WYG_002-6a>¶
古單于國登阿勒坦音徳爾山以麃鹿祭九月丙申朔¶
次古回鶻城勒石紀功庚子拜日扵蹛林丙午遣騎攻¶
準布南府宰相蘇南院額爾竒木迪里畧地西南乙夘¶
蘇等獻俘丁巳鑿金河水取烏山石輦致潢河木葉山¶
以示山海朝宗之意癸亥大食國遣使来貢甲子詔礲¶
丕勒汗故碑以契丹突厥漢字紀其功是月破呼穆蘇¶
山諸蕃部次伊徳實山以赤牛青馬祭天地回鶻巴哩¶
遣使来貢冬十月丙寅朔獵約囉山獲野獸數千以充¶
<pb:KR2a0033_WYG_002-6b>¶
軍食丁夘軍扵巴爾斯山遣兵踰流沙拔浮圖城盡取¶
西鄙諸部十一月乙末朔獲甘州回鶻都督必里克因¶
遣使諭其主烏穆珠汗射虎于烏蘭實哷山抵巴克實¶
山六百餘里且行且獵日有鮮食軍士皆給¶
四年春正月壬寅以㨗報皇后皇太子二月丙寅大元¶
帥耀庫濟畧党項丁夘皇后遣康末怛問起居進御服¶
酒膳乙亥阿古齊畧燕趙還進牙旗兵仗辛夘耀庫濟¶
獻党項俘三月丙申饗軍水精山夏四月甲子南攻小¶
<pb:KR2a0033_WYG_002-7a>¶
蕃下之皇后皇太子迎謁扵札里河癸酉回鶻烏穆珠¶
汗遣使来貢謝五月甲寅清暑室韋北陘秋九月癸巳¶
至自西征冬十月丁夘唐以滅梁来告即遣使報聘庚¶
辰日本國来貢辛巳髙麗國来貢十一月丁酉幸安國¶
寺飯僧赦京師囚縦五坊鷹鶻己酉新羅國来貢十二¶
月乙亥詔曰所謂兩事一事已畢惟渤海世讐未雪豈¶
宜安駐乃舉兵親征渤海大諲譔皇后皇太子大元帥¶
耀庫濟従閏月壬辰祠木葉山壬寅以青牛白馬祭天¶
<pb:KR2a0033_WYG_002-7b>¶
地扵烏山己酉次色克山射鬼箭丁巳次啇嶺夜圍扶¶
餘府¶
天顯元年春正月己未白氣貫日庚申拔扶餘城誅其¶
守将丙寅命特哩衮安圗前北府宰相阿古齊等将萬¶
騎為先鋒遇諲譔老相兵破之皇太子大元帥耀庫濟¶
南府宰相蘇北院額爾竒木實訥齊南院額爾竒木迪¶
里圍輝罕城己巳諲譔請降庚午駐軍輝罕城南辛未¶
諲譔素服槀索牽羊率僚屬三百餘人出降上優禮而¶
<pb:KR2a0033_WYG_002-8a>¶
釋之甲戌詔諭渤海郡縣丙子遣近侍康末怛等十三¶
人入城索兵器為邏卒所害丁丑諲譔復叛攻其城破¶
之駕幸城中諲譔請罪馬前詔以兵衛諲譔及族屬以¶
出祭告天地復還軍中二月庚寅安邉鄚頡南海定理¶
等府洎諸道莭度刺史来朝慰勞遣之以所獲器幣諸¶
物賜将士壬辰以青牛白馬祭天地大赦改元天顯以¶
平渤海遣使報唐甲午復幸輝罕城閱府庫物賜従臣¶
有差以奚部長布倫王郁自囘鶻新羅吐蕃党項室韋¶
<pb:KR2a0033_WYG_002-8b>¶
沙陀烏爾古等従征有功優加賞賚丙午改渤海國為¶
東丹輝罕城為天福冊皇太子貝為人皇王以主之以¶
皇弟特爾格為左大相渤海老相為右大相渤海司徒¶
大素賢為左次相伊濟為右次相赦其國内殊死以下¶
丁未髙麗濊貊鐡驪靺鞨来貢三月戊午遣額爾竒木¶
康黙記左僕射韓延徽攻長嶺府甲子祭天丁夘幸人¶
皇王宫己巳安邉鄚頡定理三府叛遣安圗討之丁丑¶
三府平壬午安圗獻俘誅安邉府叛帥二人癸未宴東¶
<pb:KR2a0033_WYG_002-9a>¶
丹國僚佐頒賜有差甲申幸天福城乙酉班師以大諲¶
譔舉族行夏四月丁亥朔次繖子山辛夘人皇王率東¶
丹國僚屬辭是月唐養子李嗣源反郭存謙弑其主存¶
朂嗣源遂立五月辛酉南海定理二府復叛大元帥耀¶
庫濟討之六月丁酉二府平丙午次慎州唐遣姚坤以¶
國哀来告秋七月丙辰鐡州刺史衞鈞反乙丑耀庫濟¶
攻拔鐵州庚午東丹國左大相特爾格卒辛未衛送大¶
諲譔扵皇都西築城居之賜其名曰烏勒呼妻曰阿勒¶
<pb:KR2a0033_WYG_002-9b>¶
札盧龍行軍司馬張崇叛奔唐甲戌次扶餘府上不豫¶
是夕大星隕于幄前辛巳平旦子城上見黄龍繚繞可¶
長一里光耀奪目入扵行宫有紫黒氣蔽天踰日乃散¶
是日上崩年五十五天贊三年上所謂丙戌秋初必有¶
歸䖏至是乃驗壬午皇后稱制權決軍國事八月辛夘¶
康黙記等拔長嶺府甲午皇后奉梓宫西遷壬寅耀庫¶
濟討平諸州奔赴行在乙巳人皇王貝繼至九月壬戌¶
南府宰相蘇薨丁夘梓宫至皇都權殯于子城西北己¶
<pb:KR2a0033_WYG_002-10a>¶
巳上諡昇天皇帝廟號太祖冬十月盧龍莭度使盧國¶
用叛奔于唐十一月丙寅殺南院額爾竒木耶律迪里¶
郎君耶律畢老等二年八月丁酉𦵏太祖皇帝于祖陵¶
置祖州天城軍莭度使以奉陵寝統和二十六年七月¶
進諡大聖大明天皇帝重熙二十一年九月加諡大聖¶
大眀神烈天皇帝太祖所崩行宫在扶餘城西南兩河¶
之間後建昇天殿扵此而以扶餘為黄龍府云¶
贊曰遼之先出自炎帝世為森濟國其可知者盖自竒¶
<pb:KR2a0033_WYG_002-10b>¶
善云竒善生都菴山徙潢河之濵傳至聶哷始立制度¶
置官屬刻木為契穴地為牢讓蘇爾威不肯自立聶哷¶
生必塔必塔生海蘭海蘭生努爾蘇大度寡欲令不嚴¶
而人化是為肅祖肅祖生薩喇達甞與黃室韋挑戰矢¶
貫數札是為懿祖懿祖生伊徳實始教民稼穡善畜牧¶
國以殷富是為𤣥祖𤣥祖生色勒迪仁民愛物始置鐵¶
冶教民鼓鑄是為徳祖即太祖之父也世為契丹約尼¶
氏額爾竒木執其政柄徳祖之弟蘇哷北征伊濟室韋¶
<pb:KR2a0033_WYG_002-11a>¶
南畧易定奚霫始興板築置城邑教民種桑麻習織組¶
已有廣土衆民之志而太祖受汗之禪遂以建國東征¶
西討如折枯拉朽東自海西至扵流沙北絶大漠信威¶
萬里厯年二百豈一日之故哉周公誅管蔡人未有能¶
非之者埒克安圗之亂太祖既貸其死而復用之非人¶
君之度乎舊史扶餘之變亦異矣夫¶
　¶
　¶
<pb:KR2a0033_WYG_002-11b>¶
　¶
　¶
　¶
　¶
　¶
　¶
　¶
　遼史巻二¶
#+PROPERTY: JUAN 卷二考證
<pb:KR2a0033_WYG_002-12a>¶
　遼史卷二考證¶
神冊五年春正月乙丑始製契丹大字　按陶宗儀書¶
　史㑹要云遼太祖用漢人教以𨽻書之半増損之製¶
　契丹字數千以代刻木之約而永樂大典引紀異錄¶
　以為渤海既平乃製契丹大字三千餘言則製字應¶
　在天顯元年所紀各異¶
天贊二年三月討叛奚呼遜獲之　按呼遜原本作胡¶
　損巻三又作胡遜即係一人當屬音轉之訛今畫一¶
<pb:KR2a0033_WYG_002-12b>¶
　改訂¶
閏月晉王李存朂即皇帝位　按五代史唐本紀書同¶
　光元年夏四月己巳皇帝即位通鑑綱目亦書夏四¶
　月晉王存朂稱皇帝扵魏州此書扵閏月之下盖契¶
　丹與唐是時尚未通好晉王即位亦未遣使来告乃¶
　作史者約畧紀事之辭耳¶
三年春正月遣兵畧地燕南夏五月渤海殺其刺史張¶
　秀實而掠其民　按通鑑所書是年契丹侵晉無虚¶
<pb:KR2a0033_WYG_002-13a>¶
　月兵征渤海亦有月分可考乃遼史僅扵正月書畧¶
　地燕南扵五月書渤海殺刺史掠民以是知修史者¶
　遺漏之多也¶
四年夏四月　按五代歐史司天考載後唐同光三年¶
　四月癸亥朔日有食之通鑑綱目契丹志亦書之後¶
　唐同光三年即遼天贊四年也本紀扵神冊六年天¶
　贊二年兩書日食此不書者史闕畧也¶
冬十月丁夘唐以滅梁来告即遣使報聘　按唐滅梁¶
<pb:KR2a0033_WYG_002-13b>¶
　事在天贊二年冬十月至此已及兩年考冊府元龜¶
　載後唐同光三年十月甲子差春州刺史来海金押¶
　國信賜契丹王及迴使等賜物有差盖唐與契丹舊¶
　無使命往来其通好始扵是年是以滅梁事扵是時¶
　始来告也¶
天顯元年秋八月　按五代史司天考載後唐天成元¶
　年八月乙酉朔日有食之通鑑綱目及紀異錄俱書¶
　之本紀失載¶
<pb:KR2a0033_WYG_002-14a>¶
二年八月丁酉𦵏太祖皇帝扵祖陵置祖州　按永樂¶
　大典所載即扵本年九月葬太祖扵木葉山置州墳¶
　側名曰祖州本紀系之二年八月所記各異¶
　¶
　¶
　¶
　¶
　¶
<pb:KR2a0033_WYG_002-14b>¶
　¶
　¶
　¶
　¶
　¶
　¶
　¶
　遼史巻二考證¶
